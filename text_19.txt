1 listopada 2023 r. wejdą w życie nowe zasady realizacji recept, a dokładniej czekają nas ograniczenia w wydawaniu leków. Może to nie spodobać się wielu pacjentom, zwłaszcza tym, którzy chorują przewlekle i przyjmują lekarstwa na stałe. Wówczas zrobienie zapasów medykamentów jest bardzo wygodnym rozwiązaniem.

Ministerstwo Zdrowia informuje o nadchodzących zmianach w nowelizacji ustawy o refundacji leków, środków spożywczych specjalnego przeznaczenia żywieniowego oraz wyrobów medycznych oraz niektórych innych ustaw (Dz.U. poz. 1938). Już we wrześniu nastąpiły poprawki tej ustawy, kiedy to ustalono, że pacjent może otrzymać medykamenty na maksymalnie 120-dniowy okres stosowania. Nie miało znaczenia, na jaki okres została wystawiona recepta.
Z kolei 1 listopada 2023 r. wejdzie w życie bardziej precyzyjna zasada: jeśli na recepcie widnieje więcej opakowań, pacjent może dokończyć realizację recepty po upływie 3/4 okresu, na który zrealizował receptę. Bezpośrednio po otrzymaniu recepty może zakupić leki jedynie na 120 dni, a po kolejną transzę — wrócić po upływie 90 dni.

Ministerstwo Zdrowia podkreśliło, że w celu wyjaśnienia wątpliwości interpretacyjnych dotyczących recept, które docierają do resortu, stosuje następującą regułę zarówno w przypadku recept, które były realizowane przed 1 listopada 2023 r., jak i w przypadku recept, których realizację rozpoczęto od tej daty. Resort zdrowia zakomunikował: "Po 1 listopada 2023 należy pacjentowi wydać leki na maksymalnie 120-dniowy okres terapii, a kolejna realizacja może nastąpić dopiero po 3 miesiącach (90 dniach)".
Listopadowa zmiana będzie dotyczyła również oznaczeń na receptach. Pracownicy aptek będą mieli w tym kontekście więcej swobody, ponieważ już niedługo odnośnik "NZ (nie zamieniać)" będzie już jedynie sugestią, a nie wiążącym nakazem. Sprawę komentuje resort zdrowia. — Ingerencja w ten przepis ma na celu wyeliminowanie sytuacji, w których brak możliwości dokonania zamiany leku (np. na tańszy odpowiednik) jest wymuszane na osobie realizującej receptę przez osobę ją wystawiającą, poprzez zamieszczanie na recepcie adnotacji "NZ" — możemy przeczytać w autopoprawce do rządowego projektu ustawy o zmianie ustawy o refundacji leków, środków spożywczych specjalnego przeznaczenia żywieniowego oraz wyrobów medycznych, oraz niektórych innych ustaw (druk nr 3408, źródło: gov.pl).
Bezpłatna mammografia bez skierowania to badanie, z którego od 1 listopada skorzysta więcej pacjentek. Świadczenie będzie przysługiwało kobietom pomiędzy 45. a 74. rokiem życia, zatem kryterium wiekowe znacząco się poszerzyło i objęło zarówno młodsze, jak i starsze pacjentki. Planowane są także kolejne zmiany w tym obszarze.

1 listopada zmieni się lista darmowych leków. Niektóre preparaty z niej znikną, ale są też nowości
Z dniem 31 października 2023 r. z listy refundowanych leków znikną niektóre medykamenty z grupy doustnych preparatów stosowanych w leczeniu cukrzycy, czyli flozyn. Są to poniższe medykamenty:

Forxiga, dapagliflozinum, 10 mg, tabl. powl., 30 tabl., GTIN: 05909990975884, podmiot odpowiedzialny AstraZeneca AB,
Invokana, canagliflozinum, 100 mg, tabl. powl., 30 tabl., GTIN: 05909991096106, podmiot odpowiedzialny Janssen-Cilag International NV.
To nie są jedyne leki, których nie otrzymamy za darmo od 1 listopada. Na liście zabraknie również szczepionki Fluenz Tetra w postaci aerozolu donosowego, która była stosowana w przypadku grypy dla dzieci od 24. miesiąca życia do 60. miesiąca życia oraz dla młodzieży poniżej 18. roku życia. Listę zamyka preparat Xofigo (radium dichloridum Ra223), który dotychczas znajdował się w programie lekowym B.56. Wskazaniem refundacyjnym w przypadku tego medykamentu było leczenie raka gruczołu krokowego.

